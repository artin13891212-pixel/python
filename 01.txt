تفاوت برنامه نویسی و کد نویسی چیست ؟
کد نویسی یعنی توانایی نوشتن کد با استفاده از زبان‌های برنامه نویسی مختلف. اما برنامه نویسی یعنی کسب دانش کد نویسی به علاوه ذهنیت برنامه نویسی که توانایی پیاده سازی نرم افزار های مختلف را به شخص میدهد. پس کد نویسی تنها بخش کوچکی از برنامه نویسی محسوب شده و فقط پایه برنامه نویسی میباشد. بگذارید با ذکر مثالی قضیه را روشن‌تر کنیم.

فرض کنید که شما به تازگی حروف الفبای فارسی و معنی لغات آنرا آموخته اید. آیا اکنون توانایی شعر نوشتن، غزل‌سرایی و حماسه نویسی را خواهید داشت؟ قطعا خیر. یادگرفتن حروف الفبا به تنهایی سبب شاعر شدن شما نخواهد شد. شما باید علاوه بر یادگیری زبان فارسی، آرایه های ادبی و طبع شاعرانه را نیز در خود تقویت کنید.

با توجه به مثال بالا میتوانیم بگوییم کد نویس کسی است که صرفا حروف الفبای فارسی را آموخته و توانایی شعر سرایی ندارد. اما در مقابل برنامه نویس آن شاعر بلند آوازه ایست که علاوه بر دانستن زبان فارسی، طبع شاعرانه نیز دارد. برنامه نویسان با داشتن ذهنیت برنامه نویسی قادر به نوشتن هر نوع نرم افزاری برای سیستم های کامپیوتری خواهند بود.
